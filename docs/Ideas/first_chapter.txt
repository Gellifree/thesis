\section{Mi a szakkollégium}

 Az Eszterházy Károly Katolikus Egyetem Roma Szakkollégiuma (továbbiakban csak szakkollégium) egy olyan szervezet, ahol roma és/vagy hátrányos helyzetű egyetemista hallgatókat támogatnak a diplomaszerzésben. Csatlakozás esetén a hallgató munkáját ösztöndíjjal jutalmazzák, és a tagsághoz hozzájárul a kollégiumi férőhely is. A szervezet a Szociálpedagógia Tanszékhez tartozik, hallgatói kezdeményezésre alapult, vezetője Dr. Hadnagy József. A szakkollégium belső felépítése igen sokat változott az alapítás óta. Jelenleg a hallgatói működés munkacsoportokra osztott a különböző feladataink és kötelességeink szerint. Rendszeres személyes megbeszélések, csapatépítő események erősítik a közösséget, és egyéni mentorálással kap támogatást minden hallgató. Számos, az egyetem hallgatói számára is látogatható nyilvános eseményt szervez a szakkollégium, mint pl a Roma Cooking Night, vagy a Sikeres Roma Életutak.
 
 Ezeken a programokon, eseményeken nem csak népszerűsíteni szeretnénk a szervezetet, de őrizni a Roma hagyományokat, és megmutatni hogy a cigány-magyar együttélést, együttműködést mindennaposan megvalósítjuk. A szakkollégium tagjai a társadalmi felelősségvállalást igen fontosnak tartják, ezért nem csak az egyetemi hallgatók felé nyitunk, hanem rendszeres tutorkodás történik több helyen is tanodákban és közösségi házakban. Minden szakkollégistának feladata és kötelessége a társadalmi felelősségvállalás, de a véleményem szerint a legfontosabb jelző, amit Dr. Hadnagy József is kihangsúlyozott számos interjúban, az a nyújtott lehetőség. A szervezet lehetőséget biztosít olyan hallgatóknak akiknek talán a kollégiumi férőhely hiánya miatt nem lenne lehetőségük részt venni a felsőoktatásban, lehetőséget nyújt a tagjainak különböző kihívásokkal és felelősségekkel a fejlődésre, és fiataloknak hogy megismerjék a különböző utakat amiket járhatnak hogy kitörjenek az aktuális társadalmi helyzetükből.

 \section{Szakkollégiumi szerepem}

 A szervezeten belül, én a Pr és Marketing munkacsoport vezetőjeként dolgozom. Elsődleges feladatom, a Szakkollégium reprezentálása a nyilvánosság előtt a munkánkkal, legyen az egy digitális platformon, közösségi média oldalon, vagy egy nyomtatott plakát. Természetesen az évek során rengeteg különféle feladatból vettem ki a részem, legyen az videóvágás, videó rögzítés, vagy akár plakátkészítés. Legfontosabb eredményeim azonban a munkacsoport vezetéséhez kapcsolódnak, és ezekre vagyok a legbüszkébb. Csatlakozásom óta rengeteg minden változott a Szakkollégium életében és működésében is. Sikerült megújítani az arculatát a szervezetnek, egységesíteni a megjelenési minőséget, bővíteni a digitális platformok számát amin reprezentáljuk magunkat, és remélem, hogy általánosságban csökkenteni a tévképzeteket és előítéleteket a szervezetünkről. Ezek természetesen nem az egyedi érdemeim, hanem a munkacsoportom közös munkája.

 \section{Az utánpótlás}
	
 A szervezet népszerűsítése tehát az elsődleges feladataim közé tartozik. Azonban, jelen dolgozatomban nem konkrétan erről a marketing tevékenységről van szó, hanem a Szakkollégium utánpótlási láncairól, és a mindenki számára kötelező motivációs előadások / népszerűsítő előadásokról, amiket elsősorban középiskolások felé közvetítünk. Tehát el kell tudnunk szeparálni a kétfajta népszerűsítési feladatot, az egyik elsősorban a hallgatók felé irányított, a másik, amiről ez a dolgozatom elsősorban szól, a középiskolások, és fiatalabb közösség felé tervezett, és kivitelezett.

 Az egyetemi hallgatóság is célcsoportunk az utánpótlás tekintetében, de a tapasztalat azt mutatja, hogy nagyobb forrást jelentenek a gólya hallgatók. Természetesen akad rengeteg olyan felvételizőnk, aki már nem gólya, és később döntött úgy, hogy szeretne a szervezet tagja lenni. Viszont ez többnyire csak akkor fordult elő, ha azt személyes kapcsolati erőforrás támogatta. Ennek tekintetében ez egy hosszútávon talán kevésbé megbízható forrás és nem támaszkodhatunk erre teljes mértékben.
	
 Sajnos azt is számításba kell vennünk, ami az én szempontomból nem egy pozitívum, hogy a gólya jelentkezők sokszor nem látják előre a feladataik súlyát, az időbeosztásukat, és a különböző terheiket. Ezzel együtt nagyobb valószínűséggel fog jelentkezni, összehasonlítva olyan hallgatóval, aki már kitapasztalta a korlátait, feladatait és felelősségeit az egyetemen. Természetesen ennek különböző hátrányai fognak megmutatkozni a szakkollégium felé tett munkában és eredményekben, de ennek hatásaival jelenleg nem szeretnék kihatóbban foglalkozni.

 Külön program a középiskolások felé való nyitás és előadások tartása, hogy ne kerüljön veszélybe a szervezet jövője. Ez a fajta tevékenység sokszor a távoli jövőbe való befektetés, és nem azonnali az eredmény. Sokáig úgy gondoltuk, gondolta a szervezet, hogy számunkra elégséges utánpótlást nyújt az AJTP (Arany János Tehetséggondozó Program), azonban ez tévedésnek bizonyult. Jelentkezőink közül viszonylag ritka az, aki AJTP programban vett/vesz részt, ugyanis számukra a kollégiumi férőhely kicsi, vagy semmilyen előnyt nem jelent, mert az egyébként is biztosítva van. A kezdő ösztöndíj pedig sokszor nem eléggé vonzó a kötelezettségek és feladatok mellett, hogy jelentkezzenek. Ezzel szembesülve, és ezt megértve, egy aktívabb cselekvési tervet dolgozott ki a Szakkollégium. Minden tagnak kötelessége minden félév során egy középiskolába vagy tanodába ellátogatni, és motivációs vagy népszerűsítő előadást tartani. Ettől nagyrészt azt az eredményt várva, hogy vélhetően megnövekszik a friss egyetemista jelentkezők száma, stabilizálva ezzel az utánpótlását a szervezetnek. Természetesen ezek az előadások lehetőség szerint növelhetik az Eszterházy Károly Katolikus Egyetemre jelentkezők számát is, mert sokszor a középiskolákban nincsenek tisztában a lehetőségeikkel, ami lehet megállítaná őket a jelentkezésben. Ezenkívül egy előadás során személyes kapcsolati erőforrásként tekinthetnek az előadóra, és ennek köszönhetően nem idegenítik el magukat a felsőoktatástól.

 \section{Felmerülő problémák}

 Ez az előadás rendszer, amit a szervezet meg akart valósítani, elméleti szinten segíti az utánpótlás kérdését, azonban a gyakorlatban nem sikerült integrálni a hétköznapi feladatok közé. Minden alkalommal csak részleges megvalósulás volt elkönyvelhető, ami igen nagy problémákat jelent a szervezet számára.

 Az elképzelés szerint, minden tag felveszi a kapcsolatot egy tetszőleges intézménnyel, majd a maga időbeosztása szerint megtartja az előadását. A szükséges dokumentációt továbbítja az illetékesnek, így bizonyítva hogy a feladatát elvégezte. A félév végén az a tapasztalat született, hogy a tagok nagyon alacsony százaléka végezte csak el a népszerűsítési feladatot, ezzel a szakkollégium fennmaradását veszélyeztetve. Úgy vélem hogy az intézményekkel való önálló kapcsolatfelvétel az egyik legnagyobb probléma. A hallgatók nem tudják pontosan melyik intézménybe menjenek, kit keressenek fel, és hogyan szervezzék le az előadást. Ezenkívül a megfigyelésem szerint a működés során nem igazán volt kézzelfogható az elhalasztás következménye, így a motiváció szervezet szinten csökkent a feladattal kapcsolatban. Úgy gondolom hogy a szervezet eddigi értékeit, a belső működés kapcsán nagyon nehéz, vagy lehetetlen megváltoztatni. Az elhalasztás szankcionálása szembe megy az elért értékek és eredmények jutalmazásával, amire véleményem szerint épült a szervezet. Úgy gondolom hogy a vezetőség számára nehéz meglépni erős szankciókat, és elsősorban párbeszéd nyitását tartják ideálisnak a probléma megoldásához. Viszont könnyen elérhető, és elemezhető információ nélkül nehéz a párbeszéd kezdeményezése, ami nem segítette a megoldás megtalálását.

 \section{Megoldás}

 Úgy gondolom, hogy a szinte minden tekintetben papír alapon vezetett dokumentálási folyamatok nehezen követhetőek, de legfőképp nehezen elemezhetőek. Visszatekinteni az elmúlt félévek népszerűsítési adatait kifejezetten körülményes, és kifejezetten nehezen értékelhető egy adott személy teljesítménye. Ha ezt egy digitális platformra helyeznénk, könnyedén elemezhetnénk az egyéni teljesítményeket és a szervezet általános állapotát is átfogóbban látnánk. Ezen kívül egy digitális platformmal könnyedén elérhető felületet nyújthatunk a tagoknak, és a vezetőségnek is. Így egy jól megtervezett rendszerrel, a vezetőség is jobban nyomon tudja követni a leadott dokumentációkat az előadásokkal kapcsolatban. Ezen a platformon segítséget nyújthatunk azoknak a tagoknak, akik nem tudnak intézményt választani, vagy bizonyos információk hiányában szenvednek. A korábban felvitt intézmények listáját, az ott tartott előadásokat is megtekinthetik, így segítséget tudnak kérni az adott személytől a korábbi tapasztalatokkal kapcsolatban. Amennyiben ez a platform könnyedén elérhető, és használható, a népszerűsítési előadások gyarapodására számítanék. De ha a népszerűsítési előadások száma nem is növekedne, mert nyilvánvalóan más faktorok is állnak a sikertelenség mögött, még akkor is könnyedén elemezhetővé válik a félévek eredménye, az egyéni felelősségvállalás, és a lefedett intézmények listája. Ezekkel az adatokkal könnyedén indíthatunk párbeszédet, és dolgozhatunk egy olyan megoldáson, ami mindenki számára kivitelezhető.
	
Hosszútávon ezt az alkalmazást, de elsősorban az adatokat egy olyan alapnak gondolnám, amire később építeni lehetne. Több év használata után úgy gondolom, hogy a gyűjtött információ is kifejezetten hasznos a szervezet számára. Ennek a dolgozatnak nem célja felfedni a hosszútávú lehetőséget, de ha évekkel később továbbra is része lennék a szervezetnek, biztos vagyok benne, hogy szeretném felhasználni az elmúlt év adatait arra, hogy reprezentáljam a szakkollégium országos lefedettségét, és elért sikereit. Kiválló marketing anyagként használható hogy az ország mely részeire ér el a szervezet, milyen szintű befolyással bírunk, és a szervezet tagjai számára is értékes információ megérteni, és vizualizálni a szakkollégium befolyási határait.
